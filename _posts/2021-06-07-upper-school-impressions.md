---
layout: post
title: "Impresii de la cursul meu pentru Upper School"
date: 2021-06-07 20:30:00 +0100
categories: math
--- 
Anul acesta a fost al doilea an când am ținut un curs de geometrie pentru Upper School, un program de pregătire online pentru competiții de matematică, la nivel de juniori și seniori. Așa cum studenții au oferit *feedback* despre profesori și program în general (aș zice chiar la sugestia mea, *no less*!), mi se pare mai mult decât corect să încurajez și eu schimbul de idei și păreri, prezentând punctul meu de vedere.

Aici ar trebui să încep probabil printr-o mică paranteză despre experiența mea anterioară, sau mai bine zis despre lipsa ei. Eu nu sunt de profesie profesor; ultima oară când am predat matematică a fost în timpul facultății, și atunci nu la nivel de olimpiadă. Prin urmare, acest curs a venit pentru mine și cu o doză de anxietate, știind că așteptările sunt ridicate. Vreau să le mulțumesc și organizatorilor, în special Lioarei Ivanovici și lui Adrian Dragomirescu, pentru încrederea pe care au avut-o în mine atunci când mi-au dat cursul pe mână - nu cred că a fost o decizie așa ușoară!

Acestea fiind spuse, lipsa mea de experiență și-a făcut simțită prezența atât înainte cât și în timpul cursului, așa că multe din impresiile mele sunt probabil impresii generale de profesor la început de carieră.

- Mi-a făcut o reală plăcere să lucrez cu elevii. Chiar uitasem cât de mult îmi place să văd acea sclipire, acel **Evrika** apărând rând pe rând în ochii unei clase întregi, atunci când descoperă sau când înțeleg o idee. Bineînțeles, experiența interpersonală este știrbită de mediul online, însă există chiar și redată pe ecranul calculatorului.

- Pe lângă aspectul interpersonal, mai sunt și alte adaptări la mediul online pe care profesorul trebuie să le facă. Cred că cea mai dificilă este utilizarea tablei electronice. Aici, mult merit se duce către fundația Upper School, care a dezvoltat platforma pentru iPad și Apple Pencil, fără de care nu văd cum ar fi fost posibilă predarea. Însă, eu nefiind niciodată un *e-student* ca să văd cum se face de la altcineva, tot stilul de predare a trebuit improvizat de la zero. De exemplu, nu poți să mai pui relații deoparte pe tablă și să arăți cu mâna la ele *like in the good old days*, dar poți să le scrii undeva și să speri că studenții vor fi suficient de urmăritori încât să se prindă singuri...

- Ca profesor, mi se pare că a ști cine urmărește cu adevărat cursul și cine este *just tagging along for the ride* este o artă. Și iarăși, cu riscul de a suna un pic trivial și repetitiv, mie mi s-a părut mult mai neintuitiv să fac asta online, versus fizic. Nu știu cum s-au adaptat alți profesori la asta, dar pentru mine mereu au fost câțiva participanți despre care nu știam exact dacă sunt *on board* sau nu.

- Cea mai mare parte a timpului meu s-a dus în pregătirea materialelor, și redactarea în TeX a soluțiilor. Pentru un curs de 2 ore, cel puțin 10 ore au fost necesare pentru pregătirea a tot ce trebuie. Asta e *OK*, și probabil chiar de așteptat, însă uneori am avut surpriza să descopăr în timpul cursului că n-am pregătit chiar tot ce trebuie... E neplăcut să fii prins pe nepregătite! Probleme prea ușoare (sau prea grele!), teorie prea multă (sau prea puțină!), întotdeauna este greu să balansezi toate aceste aspecte și să oferi o experiență *smooth*.

- Apreciez răbdarea domnilor elevi în tot acest curs. Cu mine, cu ceilalți profesori, cu cursurile nu prea balansate, cu temele de greutate inegală, cu toate celelalte stângăcii care s-au întâmplat de-a lungul cursului. Sfatul meu, concentrați-vă asupra valorii oferite: scopul este acumularea de cunoștințe în arsenalul de unelte matematice, dezvoltarea propriilor *problem-solving skills*, iar oportunități pentru asta sunt din belșug la Upper School.

La nivel macro, Upper School mi se pare un program foarte bun, cu organizatori și profesori dedicați, care aduce un plus de valoare reală comunității de matematică competitivă de gimnaziu și liceu. Asta este neprețuit de binevenit, mai ales în condițiile pandemiei, dar și a scăderii generale a nivelului de top în ultimii ani (România n-a mai intrat în top 10 la IMO din 2012. O metrică imperfectă, *but still*. O temă de discuție pentru altădată.)

Per total, aștept cu nerăbdare atât ediția viitoare a programului, cât și viitoare dezvoltări în alte direcții: tabere de vară, cursuri în persoană în București și/sau alte orașe ale țării, și orice altceva este fezabil și are un public de interes. Eu voi fi disponibil să ajut cum pot, și o voi face cu cea mai mare plăcere!


